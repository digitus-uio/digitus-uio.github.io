# DIGITUS’ VEDTEKTER

_per 01. januar 2021_


### A. OM FORENINGEN

**§1**	Digitus er en frivillig linjeforening ved Institutt for Informatikk (Universitet i Oslo) og ble stiftet 01.09.2017.



**§2**	Digitus er en frittstående interesseorganisasjon, og er et politisk og religiøst uavhengig organ.


### B. FORMÅL

**§1**	Foreningen Digitus har som formål å skape et godt faglig og sosialt miljø for studentene ved studieprogrammet Informatikk: Digital Økonomi og Ledelse, ved å arrangere sosiale og faglige arrangementer.



**§2**	Digitus skal tilrettelegge for at alle studenter ved kan føle en tilknytning til sitt studieprogram som interesseområde.


### 	C. VEDTEKTENE

**§1**	Vedtektene er foreningens øverste regelverk.

**§2**	Forslag til vedtektsendringer må være styret i hende minimum en uke før generalforsamlingen

**§3**	Vedtektsendringer kan bare skje på ordinær eller ekstraordinær generalforsamling ved 2/3 flertall

**§4**	Styret gis frihet til å gjøre redaksjonelle endringer i vedtektene. Redaksjonelle endringer må meldes til foreningen.


### 	D. MEDLEMSKAP

**§1**	Medlemmer av foreningen må være studenter ved Universitetet i Oslo.



**§2**	Alle studenter ved Informatikk: Digital Økonomi og Ledelse er automatisk medlem av foreningen og har dermed stemmerett og mulighet til å stille til styreverv i foreningen.



**§3**	Medlemskap for andre studenter koster kr. 30,- for ett semester og kr. 50,- for ett år. (pr. 25.01.2019)

**§4**	Styret i foreningen skal ta opp til diskusjon og fastsette kontingent for medlemmer minimum en gang i året.


### E. STYRET

**§1**	Styret i Digitus består av 9 personer.

Styret konstituerer seg selv i henhold til vervbeskrivelsene, se Vedlegg 1 - Vervbeskrivelser. Styret har fullmakt til å gjøre endringer i vervbeskrivelsene såfremt samtlige styremedlemmer stemmer for dette.



**§2**	Styret er beslutningsdyktige når 2/3 av styremedlemmene er tilstede. Saker i styret vedtas ved simpelt flertall. Ved stemmelikhet har leder dobbeltstemme



**§3**	Styrets leder, eller nestleder i dens fravær, eller den styrets leder bemyndiger, har signaturrett på vegne av foreningen ved avtaler med eksterne parter som binder foreningen på noen som helst måte.



**§4**	Styremøter skal være åpne for alle som ønsker å overvære møtene, med unntak av der styret anser det som nødvendig å holde et møte lukket.



**§5**	Alle styreverv i Digitus er ulønnet og styremedlemmer forplikter seg til å sitte minimum en periode. Dersom et styremedlem må trekke seg, skal dette skje før generalforsamlingen det semesteret.

**§6**	Styret i Digitus har ansvar for foreningens daglige drift, forvalter foreningens økonomiske og materielle midler og har fullmakt til å ta beslutninger som ikke strider mot vedtektene.


### 	F. ØKONOMI

**§1**	Foreningens midler skal kun brukes i henhold til foreningens formål.

**§2**	Regnskapsåret følger styreperioden.



**§3**	Det skal alltid foreligge budsjett og regnskap for foreningens midler, med tilhørende bilag. Gjennomgang og godkjenning av budsjett og regnskap skal gjøres sammen med styret før hver generalforsamling.



**§4**	Betydelige utbetalinger skal godkjennes av leder (eller leders stedfortreder) i tillegg til økonomiansvarlig.



**§5**	Ved votering over økonomiske investeringer over 1000 kr. trengs det et 2/3 flertall i styret.

**§6**	Et overskudd av frie midler over en viss grense skal gå til Fordelingsutvalget ved Institutt for Informatikk. Grensen er på 20 000 kr. inkludert buffer.


### G. GENERALFORSAMLING

**§1**	Generalforsamlingen er foreningens øverste organ og avholdes før eksamensperioden hvert semester.

**§2**	Generalforsamling eller ekstraordinær generalforsamling er vedtaksdyktig dersom minst 30 % eller 15 av foreningens medlemmer er tilstede. Minste antall medlemmer gjelder.

**§3**	Generalforsamling fatter vedtak ved simpelt flertall. Ingen medlemmer har mer enn en stemme og stemmegivning kan skje ved fullmakt.



**§4**	Ekstraordinær generalforsamling kan innkalles hvis minimum 1/5 av medlemmene krever det eller styret finner det nødvendig.



**§5**	Innkalling til generalforsamling skal være medlemmene i hende minimum to uker før generalforsamlingen. Innkalling til ekstraordinær generalforsamling skal være medlemmene i hende minimum en uke før generalforsamlingen.

**§6**	Sakspapirer skal være tilgjengelig ved oppslag og på nett minimum en uke før ordinær generalforsamling og tre dager før ekstraordinær generalforsamling.



**§7**	Saksliste for ordinær generalforsamling skal som minimum inneholde følgende punkter:

- Valg av ordstyrer, referent, protokollunderskrivere og tellekorps

- Semesterberetning/leders beretning

- Regnskap fra forrige semester

- Budsjett for kommende semester

- Valg av styremedlemmer

- Eventuelt

**§8**	Det er ikke et krav at ordstyrer som leder generalforsamlingen må være medlem av foreningen.


### H. VALG

**§1**	Styreperiodene følger semestrene og strekker seg fra 01.01 - 30.06 og fra 01.07. - 31.12



**§2**	Alle valg ved generalforsamling foretas ved skriftlig votering, dersom det ikke fremsettes forslag om annet. Hvis ingen kandidat oppnår minst halvparten av stemmene, skal den (eller de dersom likt antall) som fikk færrest stemmer fjernes og ny votering gjennomføres.



**§3**	Leder, nestleder og økonomiansvarlig velges for to perioder av gangen (ett år). Disse stillingene skal velges på generalforsamling i slutten av høstsemesteret og starter sitt arbeid fra 1.januar. Andre styremedlemmer velges for én periode av gangen. Dersom et styremedlem ønsker å fortsette i stillingen må de likevel stille til gjenvalg og velges av generalforsamling. Styremedlemmer kan maks sitte to perioder sammenhengende i samme verv med mindre det ikke finnes andre kandidater til vervet.



**§4**	Generalforsamlingen skal også velge to studentrepresentanter til programrådet for studieprogrammet som sitter en periode. Det burde i tillegg velges opptil to varaer til disse plassene. Representantene har møteplikt, og ansvar for å informere varaene om de selv ikke har mulighet til å komme på̊ møter. Dersom representantene ønsker å fortsette en ny periode må de velges på nytt ved generalforsamling.


### I. OPPLØSING

**§1**	Foreningen kan oppløses ved at 2/3 av de stemmeberettigede medlemmene på to etterfølgende ordinære generalforsamlinger stemmer for oppløsning.

**§2**	Ved oppløsning av foreningen vil dens midler og eiendeler overføres til Fordelingsutvalget ved Institutt for Informatikk.
